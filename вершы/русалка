
Мяжою вузкаю ішоў я родным полем,
Мой хмуры твар чапалі жыта каласы,
Шапталі мне яны чароўну казку волі,
Манілі на прастор --- у свет жыцця красы...
Пеу пташак стройны хор у паднябеснай высі,
А на зямлі трашчалі кавалі-стракозы...
Шмат кветак між травы вяночкамі спляліся...
І пах свой разлілі, каб быў я нецвярозы...
Хацелася мне пець... хацелася маліцца,
Хацелася за усё прынесці свету дар...

3ірнуў я ў сіню даль... аж бачу, мітусіцца
Між хвалі каласоў дзяўчыны белы твар.
Застукала у грудзях... туман спавіў мне вочы...
Хацеу я уцякаць, нібы яе не бачыў...

Яна ж --- жывая здань... Жартуе і рагоча
І бліжай да мяне, падняўшы рукі, скача.
Прыгожы, гібкі стан, а вочы --- нібы зоры,
А валасы --- нібы травы шаўковай пук...
І чую раптам я салодкі спеў гаворкі,
Які і ўзбудзіў у грудзях сэрца стук.

"Прыгожы, мілы мой, ідзі ў хвалі жыта,
Спазнаеш ласку ты загінуўшай дзяучыны.
3 красою гэтых ніў душою будзеш зліты...
Я веру, дарагі, што тут мяне не кінеш.
Ці помніш ты лясок, гамонку дрэў шумлівых,
Ці помніш погляд зор у вечнай сіняве,
Калі ў каханні ты мне кляўся жартаўліва
Пад ззяннем месяца ля рэчкі на траве?
Ці помніш, калі ноч свае паслала чары,
Як шчадна прыхіліў к гарачым губам шчокі?
І рой дзявочых дум разнёс, як вецер хмары,
І шчасце ты спазнаў там з птушкай сінявокай.
Спазнаў мяне?.. Няужо мінулае каханне
Загінула ў цябе?.. Твой дух жывы
Не думау мець са мною тут спаткання,
Каб шчасце зноў спазнаць у полі між травы?
Ідзі ка мне!.." 

"Яна!.. Загінь жа ты, загінь...
Яшчэ вясною... ты у рэчцы затанула...
Але твой твар... твой погляд вочак сініх...
„ідзі ка мне“ паціху, як тады, шапнула"...

"Ага, спазнаў!.." --- панёсся рогат гучным звонам,
У шуме каласоу далёка дзесь заціх...
"Ратуйце!.." --- крыкнуу я, нібы шалёны,
Калі сустрэўся зірк яе вачэй жывых...
...І помню, як праз сон, я дзіўны свіст у полі,
Як віхар гнуў к зямлі калоссі ўсе сцяною,
А ў небе гром грымеў так моцна, як ніколі
І нейкі баль чарцей спраўляўся нада мною...

. . . . . . . . . . . . .
. . . . . . . . . . . . .

Калі прачнуўся я --- была ўжо ціша ночы...
Нібы крылом якім зямлю акутаў змрок...
Мне страшна і цяпер... Здаецца, зноў рагоча,
Як вецер данясе калоссяў шум здалёк...
Здаецца, бачу я яе, нібы жывую,
Здаецца, зноў к сабе, чаруючы, гукае...
І ўспамінаю я дзяўчыну маладую,
Што, кінуўшыся ў вір, русалкаю гуляе...
Дзяўчынкаю была... Калісь мяне кахала,

І я яе кахаў, але кахаў на смех...
Цяпер яе няма... А здань яе паўстала,
Каб помсту цяжкую мне ўчыніць за грэх...

