Дзямід і Кузьма

Гаварыў Кузьма Дзяміду:
— Эх, жыць бы пажываць ды дабро нажываць.
Гаварыў Дзямід Кузьме:
— Дай Божа, каб усё было гожа, а што не гожа, не дай Божа, бо даўно вядома: добра будзе — напрацуешся і накрасуешся, кепска будзе — нагаруешся і накукуешся.
— Так то яно так, але каб жа не ежка ды не адзежка, была б грошай поўная дзежка. А яшчэ, каб на дзятла не стралец, быў бы дзяцел маладзец.
— Ты, братка, як той гусь: пабудзе ў вадзе і не мокры нідзе, — паддзямідзіў Кузьма Дзяміда.
— А ты брашы, брашы, набрэшашся, прыйдзе ліха — павесішся, — падкузьміў Дзямід Кузьму.
— Ну, добра, гудзьма, гудзьма, ды і тут будзьма. Глянь на Гарошку: франт — боты ў рант, галава стручком, нос кручком.
— Яго Тадора хваліла сябе сёння і ўчора.
— Ой, братка ты мой! Учора ж Піліпаў Піліп так націлілікаўся, што прыпоўз да ліп і да ліпы прыліп. А потым як закрычыць: "Была б здаровая бабуся ­— нікога не баюся!"